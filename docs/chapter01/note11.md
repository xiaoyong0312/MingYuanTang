##陆贽／奉天请罢琼林大盈二库状

### 原文

右臣闻作法于凉，其弊犹贪；作法于贪，弊将安救？以上四句见《左传·昭公九年》示人以义，其患犹私；示人以私，患必难弭。以上四句，不知有所本否？故圣人之立教也，贱货而尊让，远利而尚廉。天子不问有无，诸侯不言多少。百乘之室，不畜聚敛之臣。夫岂皆能忘其欲贿之心哉？诚惧贿之生人心而开祸端，伤风教而乱邦家耳。是以务鸠敛而厚其帑椟之积者鸠，聚也，匹夫之富也；务散发而收其兆庶之心者，天子之富也。天子所作，与天同方。生之长之，而不恃其为；成之收之，而不私其有。付物以道，混然忘情，取之不为贪，散之不为费。以言乎体则博大；以言乎术则精微数句言天子理财之道，极大极精。亦何必挠废公方，崇聚私货，降至尊而代有司之守，辱万乘以效匹夫之藏！亏法失民，诱奸聚怨。以斯制事，岂不过哉？以上言天子不蓄私财。

今之琼林大盈，自古悉无其制。传诸耆旧之说，皆云创自开元。贵臣贪权，饰巧求媚，乃言郡邑贡赋，所用盇各区分。税赋当委之有司，以给经用；贡献宜归乎天子，以奉私求。玄宗悦之，新是二库。荡心侈欲，萌柢于兹！迨乎失邦，终以饵寇。《记》曰：“货悖而入，必悖而出。”岂非其明效欤？以上言开元始置二库，旋即丧邦。

陛下嗣位之初，务遵理道，敦行约俭，斥远贪饕。虽内库旧藏，未归太府；而诸方曲献曲献，犹云私献。不入禁闱。清风肃然，海内丕变。议者咸谓汉文却马、晋武焚裘之事，复见于当今。近以寇逆乱常，銮舆外幸；既属忧危之运，宜增儆励之诚。臣奉使军营，出由行殿，忽睹右廊之下，榜列二库之名，戄然若惊，不识所以。何则？天衢尚梗天衢尚梗，言世乱也，犹“皇路清夷”言世治也，师旅方殷，疮痛呻吟之声，噢咻未息，忠勤战守之效，赏赍未行。而诸道贡珍，遽私别库，万目所视，熟能忍怀？以上言大难未平，不宜遽私二库。

窃揣军情，或生觖望，试询候馆之吏公时奉使出外，故询候馆之吏。今之驰驿者，州县皆至公馆迎候，兼采道路之言，果如所虞果如所虞，即果如所虑也。不作虑者，调平仄马蹄耳，积憾已甚！或忿形谤，或丑肆讴谣，颇含思乱之情，亦有悔忠之意，是知氓俗昏鄙，识昧高卑，不可以尊极临，而可以诚义感。顷者，六师初降，百物无储。外捍凶徒，内防危堞。昼夜不息，迨将五旬。冻馁交侵，死伤相枕。毕命同力，竟夷大艰。良以陛下不厚其身，不私其欲，绝甘以同卒伍，辍食以陷功劳。无猛制而人不携，怀所感也；无厚赏而不怨，悉所无也。今者攻围已解，衣食已丰，而谣方兴，军情稍阻，岂不以勇夫恒性嗜货矜功，其患难既与之同忧，而好乐不与之同利，苟异恬默，能无怨咨？此理之常，固不足怪。叙军士怨嚣之兴，款款入情，婉婉动听，此等处最不易及。

记曰：“财散则民聚，财聚则民散。”唐讳民，皆作人，各书多有未尽改者。岂非其殷鉴欤？众怒难任，蓄怨终泄，其患岂徒民散而已？亦将虑有构奸鼓乱，干纪而强取者焉！以上言军情离怨，恐生变乱。

夫国家作事，以公共为心者，人必乐而从之；以私奉为心者，人必咈而叛之。故燕昭筑金台，天下称其贤；殷纣作玉杯，百代传其恶。盖为人与为己殊也。周文之囿百里，时患其尚小；齐宣之囿四十里，时病其太大。盖同利与专利异也。为人上者，当辨察兹理，洒濯其心，奉三无私，以壹有众壹对三，有众对无私，开后世借对之法，究不宜学。人或不率，于是用刑。然则宣其利而禁其私，天子所恃以理，天下之具也。舍此不务，而壅利行私，欲人无贪，不可得已。今兹二库珍币所归，不须度支，是行私也；不给经费，非宣利也。物情离怨，不亦宜乎？以上言所以致离怨之由。智者因危而建安，明者矫失而成德。以陛下天姿英圣，傥加之见善必迁，是将化蓄怨为衔恩，反过差为至当，促殄遗孽，永垂鸿名，易如转规，指顾可致。然事有未可知者，但在陛下行与否耳！能则安，否则危；能则成德，否则失道。此乃必定之理也。愿陛下慎之惜之！陛下诚能近想重围之殷忧，追戒平居之专欲，器用取给，不在过丰，衣食所安，必以分下。凡在二库货贿，尽令出赐有功，坦然布怀，与众同欲。是后纳贡，必归有司；每获珍华。先给军赏。瑰异纤丽，一无上供。推赤心于其腹中，降殊恩于其望外。将卒慕陛下必信之赏，人思建功；兆庶悦陛下改过之诚，孰不归德？如此则乱必靖，贼必平。徐驾六龙，旋复都邑；兴行坠典，整缉棼纲。乘舆有旧仪，郡国有恒赋。天子之贵，岂当忧贫？是乃散其小储而成其大储也，捐其小宝而固其大宝也。举一事而众美具，行之又何疑焉？以上言转祸为福，改过散财。

吝少失多，廉贾不处；溺近迷远，中人所非。况乎大圣应机，固当不俟终日。不胜管窥愿效之至，谨陈冒以闻！谨奏。

### 点评

骈体文为大雅所羞称，以其不能发挥精义，并恐以芜累而伤气也。陆公则无一句不对，无一字不谐平仄，无一联不调马蹄，而义理之精，足以比隆濂、洛；气势之盛，亦堪方驾韩、苏。退之本为陆公所取士，子瞻奏议终身效法陆公。而公之剖晰事理，精当不移，则非韩、苏所能及。吾辈学之，亦须略用对句，稍调平仄，庶笔仗整齐，令人刮目耳。