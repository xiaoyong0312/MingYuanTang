##贾谊／陈政事疏

### 原文

臣窃惟事势，可为痛哭者一，可为流涕者二，可为长太息者六后文可流涕者实仅一条，可为长太息者实仅五条，各缺一条，殊不可解，若其他背理而伤道者，难遍以疏举。进言者皆曰；“天下已安已治矣。”臣独以为未也。日安且治者，非愚则谀，皆非事实知治乱之体者也。夫抱火厝之积薪之下，而寝其上，火未及燃，因谓之安。方今之势，何以异此？本末舛逆，首尾衡决衡决，犹横决也。古人言直，皆曰纵；言横，皆曰衡，于事之忤乱无条理者，则衡字作去声读，如曰“横逆”，曰“洪水横流”是也。此处若作“横决”，亦当读为去声，国制抢攘，非甚有纪，胡可谓治？陛下何不一令臣得孰数之于前？因陈治安之策，试详择焉！

夫射猎之娱，与安危之机孰急？使为治劳智虑，苦身体，乏钟鼓之乐，勿为可也。乐与今同，而加之诸侯轨道，兵革不动，民保首领；匈奴宾服，四方向风；百姓素朴，狱讼衰息；大数既得，则天下顺治。海内之气，清和咸理；生为明帝，没为明神；名誉之美，垂于无穷。礼祖有功，而宗有德，使顾成之庙称为太宗此疏陈于文帝时，便谓文帝死后，庙号应称太宗，足见当时风俗近古。上配太祖，与汉亡极，建久安之势，成长治之业，以承祖庙，以奉六亲，至孝也。以幸天下，以育群生，至仁也。立经陈纪，轻重同得，后可以为万世法程，虽有愚幼不肖之嗣，犹得蒙业而安，至明也。以陛下之明达，因使少知治体者得佐下风、致此非难也。其具可素陈于前，愿幸无忽！臣谨稽之天地，验之往古，按之当今之务，日夜念此，至孰也。虽使舜禹复生，为陛下计，亡以易此！以上总序

夫树国固必相疑之势树，犹立也。于京师之外又树立宗室多国，势必相疑，下数被其殃，上数爽其忧，甚非所以安上而全下也。今或亲弟谋为东帝，亲兄之子西向而击，今吴又见告矣亲弟，谓淮南厉王长，亲兄之子谓齐悼惠王之子兴居，皆谋反也。天子春秋鼎盛，行义未过，德泽有加焉！犹尚如是，况莫大诸侯，权力且十此者乎？然而天下少安，何也？大国之王，幼弱未壮，汉之所置傅相，方握其事汉之诸侯王，各有太傅有相，是天子所置者，数年之后，诸侯之王，大抵皆冠，血气方刚。汉之傅相，称病而赐罢，彼自丞尉以上，遍置私人，如此有异淮南、济北之为邪淮南，谓上文亲弟，谋为东帝也。济北，谓上文亲兄之子，西向而击也？此时而欲为治安，虽尧舜不治。黄帝曰“日中必熭，操刀必割。”今令此道顺，而全安甚易，不肯蚤为，己乃堕骨肉之属而抗刭之，岂有异秦之季世乎？夫以天子之位，乘今之时，因天之助，尚惮以危为安，以乱为治。假设陛下居齐桓之处，将不合诸侯而匡天下乎？臣又知陛下有所必不能矣以上言数年之后，诸侯王必为变，宜早为之所。假设陛下如曩时，淮阴侯尚王楚，黥布王淮南，彭越王梁，韩信王韩，张敖王赵，贯高为相，卢绾王燕，陈稀在代，令此六七公者皆亡恙此六七人，皆高祖之臣，封王而叛者，当是时而陛下即天子位，能自安乎？臣有以知陛下之不能也。天下淆乱，高皇帝与诸公并起，非有仄室之势以豫席之也仄室之势，犹日寸土半阶之势，席犹曰凭借也，诸公幸者乃为中涓，其次廑廑与仅同得舍人，材之不逮至远也。高皇帝以明圣威武，即天子位，割膏腴之地以王诸公。多者百余城，少者乃三四十县，德至渥也，然其后七年之间，反者九起。陛下之与诸公，非亲角材而臣之也，又非身封王之也。自高皇帝不能以是一岁为安，故臣知陛下之不能也。以上言高帝时尚不能禁诸侯王之不反。

然尚有可诿者，曰疏。臣请试言其亲者：假令悼惠王王齐，元王王楚，中子王赵，幽王王淮阳，共王王梁，灵王王燕，厉王王淮南，六七贵人皆无恙此六七人，皆高祖之子弟，封王而叛者，当是时，陛下即位，能为治乎？臣又知陛下之不能也。若此诸王，虽名为臣，实皆有布衣昆弟之心，虑亡不帝制而天子自为者虑，音闾，犹曰大抵也。大抵无不帝制自为。擅爵人，赦死罪，甚者或戴黄屋，汉法令非行也。虽行不轨如厉王者，令之不肯听，召之安可致乎？幸而来至，法安可得加，动一亲戚古人称父子兄弟曰亲戚，天下圜视而起，陛下之臣，虽有悍如冯敬者，适启其口，匕首已陷其胸矣。陛下虽贤，谁与领此？故疏者必危，亲者必乱，已然之效也，其异姓负强而动者，汉已幸胜之矣，又不易其所以然。同姓袭是迹而动，既有征矣。其势尽，又复然。殃祸之变，未知所移。明帝处之，尚不能以安，后世将如之何？屠牛坦一朝解十二牛，而芒刃不顿者，所排击剥割，皆众理解也。至于髋髀之所，非斤则斧。夫仁义恩厚，人主之芒刃也；权势法制，人主之斤斧也。今诸侯王皆众髋髀也，释斤斧之用，而欲婴以芒刃，臣以为不缺则折，胡不用之淮南、济北？势不可也。言淮南王为亲弟，济北王为亲兄子。尚不可用芒刃，况今同姓诸王，势尤不可用芒刃矣。以上言反迹已露，则难制之，宜及早施以斤斧。

臣窃迹前事，大抵强者先反，淮阴王楚最强，则最先反；韩信倚胡则又反；贯高因赵资则又反；陈豨兵精则又反；彭越用梁则又反；黥布用淮南则又反；卢绾最弱，最后反；长沙乃在二万五千户耳在，读如才，犹曰仅也，功少而最完，势疏而最忠，非独性异人也，亦形势使然也。曩令樊、郦、绛、灌樊、郦、灌三人，皆姓。周勃封绛侯，绛乃其封地之名耳。而《史》《汉》中多称樊、郦、绛、灌，想当时通称如此，如今日称塔、罗、杨、彭耳，据数十城而王，今虽以残亡可也。令信、越之伦，列为彻侯而居，虽至今存可也。然则天下之大计司知已。欲诸王之皆忠附，则莫若令如长沙王。欲臣子之勿葅醢，则莫若令如樊、郦等。欲天下之治安，莫若众建诸侯而少其力。力少，则易使以义；国小，则无邪心。令海内之势，如身之使臂，臂之使指，莫不从制㈠诸侯之君，不敢有异心，辐辏并进而归命天子。虽在细民，且知其安。故天下咸知陛下之明。割地定制，令齐、赵、楚各为若干国，使悼惠王、幽王、元王之子孙，毕以次各受祖之封地，地尽而止。及燕，梁、他国皆然。其分地众而子孙少者，建以为国，空而置之，须其子孙生者而后君之空而置之，谓存其国土，暂不封人，待其子孙生后，乃封之，诸侯之地，其削颇入汉者，为徙其侯国。及封其子孙也，以数偿之诸侯之地，前颇有削而入汉者，犹今云入官也。仍当移徙界址，归入侯国境内，待封其子孙时，全数还之。一寸之地，一人之众，天子亡所利焉，诚以定制而已，故天下咸知陛下之廉。地制一定，宗室子孙虑莫不王犹云大抵无不王也。下无倍畔之心，上无诛伐之志，故天下咸知陛下之仁。法立而不犯，令行而不逆，贯高利几之谋不生，柴奇开章之计不萌，细民向善，大臣致顺，故天下咸知陛下之义。卧赤子天下之上而安，植遗腹，朝委裘，而天下不乱。当时大治，后世诵圣。一动而五业附，陛下谁惮而久不为此？以上言强者先反，宜多建诸侯而分其力。

天下之势，有病大瘇，一胫之大几如要，一指之大几如股，平居不可屈信，一二指搐，身虑无聊身虑无聊，言偶有一二牵动，遍身大抵皆痛，无聊赖也。失今不治，必为痼疾。后虽有扁鹊，不能为已。病非徒瘇也，又苦盭。元王之子，帝之从弟也。今之王者，从弟之子也。惠王之子，亲兄之子也。今之王者，兄子之子也。亲者，或亡分地以安天下。疏者，或制大权以逼天子。臣故日非徒病瘇也，又苦盭。可为痛哭者，此病是也！以上虑宗室诸侯地天生变，痛哭之一。

天下之势方倒县，凡天子者，天下之首，何也？上也；蛮夷者，天下之足，何也？下也。今匈奴嫂侮侵掠，至不敬也。为天下患，至亡已也，而汉岁致金絮采缯以奉之。夷狄征令，是主上之操也；天子共贡，是臣下之礼也。足反居上，首顾居下，倒县如此，莫之能解，犹为国有人乎？非亶倒县而已亶与但同，又类辟，且病痱。夫辟者，一面病；痱者，一方痛。今西边北边之郡，虽有长爵不轻得复，五尺以上，不轻得息。斥候望烽燧不得卧斥，远也，候，候伺也。斥候，犹今之放哨者也。将吏披介胄而睡。臣故曰一方病矣，医能治之，而上不使，可为流涕者此也。

陛下何忍以皇帝之号，为戎人诸侯？势既卑辱，而祸不息。长此安穷？进谋者率以为是，固不可解也。亡具甚矣！臣窃料匈奴之众，不过汉一大县汉之匈奴，南北二千里，东西五千里，而曰不过抵汉一大县，此贾生阅历之浅也，以天下之大，困于一县之众，甚为执事者羞之！陛下何不试以臣为属国之官，以主匈奴典属国之官，专主外国事。后苏武尝为之。行臣之计，请必系单于之颈而制其命，伏中行说而笞其背，举匈奴之众，惟上之令。今不猎猛兽而猎田彘，不搏反寇而搏畜兔，玩细娱而不图大患，非所以为安也。德可远施，威可远加，而直数百里外，威令不信，可为流涕者此也。以上涕流者二，实止言匈奴一事。

今民卖僮者，为之绣衣丝履，偏诸缘偏诸，即牙条。今之鬼子栏干也。内之闲中。是古天子后服，所以庙而不宴者也，而庶人得以衣婢妾。白之表，薄纨之里，以偏诸偏诸，即缏子也，谓缝于衣之领缘也。美者黼绣，是古天子之服。今富人大贾，嘉会召客者以被墙。古者以奉一帝一后而节适，今庶人屋壁，得为帝服；倡优下贱，得为后饰。然而天下不屈者，殆未有也。且帝之身自衣皂绨，而富民墙屋被文绣；天子之后以缘其领，庶人嬖妾缘其履：此臣所谓舛也。夫百人作之，不能衣一人，欲天下亡寒，胡可得也？一人耕之，十人聚而食之，欲天下亡饥，不可得也。饥寒切于民之肌肤，欲其亡为奸邪，不可得也。国已屈矣，盗贼直须时耳！然而献计者曰：“毋动，为大耳。”夫俗至大不敬也，至亡等也，至冒上也。进计者犹曰：“毋为”，可为长太息者此也。以上俗太奢侈，冒上亡等，太息之一。

商君遗礼义，弃仁恩，并心于进取，行之二岁，秦俗日败。故秦人家富子壮则出分，家贫子壮则出赘。借父耰钽，虑有德色言大抵有德色也。母取箕帚，立而谇语，抱哺其子，与公并倨公，舅也，儿妇与舅并倨，无礼甚矣。妇姑不相说，则反唇而相稽，其慈子嗜利慈子嗜利，犹云溺爱贪利。不同禽兽者亡几耳！然并心而赴时，犹曰蹙六国兼天下，功成求得矣，终不知反廉愧之节、仁义之厚，信并兼之法，遂进取之业，天下大败。众掩寡，智欺愚，勇威怯，壮陵衰，其乱至矣。是以大贤起之，威震海内，德从天下。曩之为秦者，今转而为汉矣，然其遗风余俗，犹尚未改，今世以侈靡相竟，而上无制度，弃礼义，捐廉耻日甚。可谓月异而岁不同矣。逐利不耳利不耳，即利否耳，虑非顾行也虑非顾行，犹云大抵不顾行之是非也。今其甚者，杀父兄矣。盗者剟寝户之帘，搴两庙之器，白昼大都之中，剽吏而夺之金。矫伪者出几十万石粟，赋六百余万钱，乘传而行郡国，此其无行义之尤至者也。而大臣特以簿书不报期会之间，以为大故。至于流俗失，世坏败，反恬而不知怪，虑不动于耳目犹云大抵不动手耳目。以为是适然耳。夫移风易俗，使天下回心而向道，类非俗吏之所能为也。俗吏之所务在于刀笔筐箧，而不知大体。陛下又不自忧，窃为陛下惜之！夫立君臣，等上下，使父子有礼，六亲有纪。此非天之所为，人之所设也。夫人之所设，不为不立，不植则僵，不修则坏。管子曰：“礼义廉耻，是谓四维；四维不张，国乃灭亡。”使管子愚人也，则可。管子而少知治体，则是岂可不为寒心哉！秦灭四维而不张，故君臣乖乱，六亲殃戮；奸人并起，万民离叛，凡十三岁，而社稷为虚。今四维犹未备也，故奸人几幸而众心疑惑，岂如今定经制，令君君臣臣，上下有差，父子六亲，各得其宜，奸人无所几幸，而群众信上而不疑惑。此业一定，世世常安，而后有所持循矣。若夫经制不定，是犹渡江河，亡维楫维所以系舟，楫所以行舟。中流而遇风波，船必覆矣。可为长太息者此也！以上四维未备，秦俗未改，太息之二。

夏为天子，十有余世，而殷受之。殷为天子，二十余世，而周受之。周为天子，三十余世，而秦受之。秦为天子，二世而亡。人性不甚相远也，何三代之君有道之长，而秦无道之暴也？其故可知也。古之王者，太子乃生，固举以礼，使士负之。有司齐肃端冕，见之南郊，见于天也。过阙则下，过庙则趋，孝子之道也。故自为赤子而教固已行矣。昔者成王幼在襁褓，召公为太保，周公为太傅，太公为太师。保，保其身体；傅，傅之德义；师，导之教训。此三公之职也。于是为置三少，皆上大夫也。曰少保、少傅、少师，是与太子宴者也。故乃孩提有识。三公、三少，固明孝、仁、礼、义，以道习之，逐去邪人，不使见恶行。于是皆选天下之端士、孝弟、博闻、有道术者，以卫翼之，使与太子居处出入。故太子乃生而见正事，闻正言，行正道，左右前后皆正人也。夫习与正人居之，不能毋正，犹生长于齐不能不齐言也；习与不正人居之，不能毋不正，犹生长于楚之地，不能不楚言也。故择其所耆，必先受业，乃得尝之；择其所乐，必先有习，乃得为之。

孔子曰：“少成若天性，习贯如自然。”及太子少长知妃色，则入于学，学者所学之官也。学礼曰：“帝入东学，上亲而贵仁，则亲疏有序，而恩相及矣。帝人南学，上齿而贵信，则长幼有差，而民不诬矣。帝人西学，上贤而贵德，则圣智在位，而功不遗矣。帝入北学，上贵而尊爵，则贵贱有等，而下不隃矣隃同逾，越也。帝入太学，承师问道，退习而考于太傅。太傅罚其不则而匡其不及，则德智长而治道得矣。”此五学者，既成于上，则百姓黎民化辑于下矣。及太子既冠成人，免于保傅之严，则有记过之史，彻膳之宰，进善之旌，诽谤之木，敢谏之鼓，瞽史诵诗，工诵箴谏，大夫进谋，士传民语，习与智长，故切而不愧；化与心成，故中道若性。三代之礼，春朝朝日，秋暮夕月，所以明有敬也。春秋入学，坐国老执酱而亲馈之，所以明有孝也。行以鸾和，步中《采齐》，趣中《肆夏》，所以明有度也。其于禽兽，见其生，不见其死；闻其声，不食其肉，故远庖厨，所以长恩，且明有仁也。夫三代之所以长久者，以其辅翼太子有此具也。

及秦而不然。其俗固非贵辞让也，所上者告讦也；固非贵礼义也，所上者刑罚也。使赵高傅胡亥而教之狱，所习者非斩劓人，则夷人之三族也。故胡亥今日即位，而明日射人。忠谏者谓之诽谤，深计者谓之妖言，其视杀人若艾草菅然，岂惟胡亥之性恶哉？彼其所以导之者，非其理故也。鄙谚曰：“不习为吏，视已成事。”又曰：“前车覆，后车诫。”夫三代之所以长久者，其已事可知也。然而不能从者，是不法圣智也。秦世之所以亟绝者，其辙迹可见也。然而不避，是后者又将覆也。夫存亡之变，治乱之机，其要在是矣。

天下之命县于太子。太子之善，在于早谕教与选左右。夫心未滥而先谕教，则化易成也。开于道术智谊之指，则教之力也。若其服习积贯，则左右而已。夫胡粤之人，生而同声，耆欲不异，及其长而成俗，累数译而不能相通行，有虽死而不相为者，则教习然也。臣故曰选左右、早谕教最急。夫教得而左右正，则太子正矣。太子正而天下定矣。《书》曰：“一人有庆，兆民赖之！”此时务也以上教太子一条，太息之三，却未揭明长太息字样。

凡人之智，能见已然，不能见将然。夫礼者禁于将然之前；而法者禁于已然之后。是故法之所用易见，礼之所为至难知也。若夫庆赏以劝善，刑罚以惩恶，先王执此之政，坚如金石；行此之令，信如四时；据此之公，无私如天地耳。岂顾不用哉？然而日“礼云礼云”者，贵绝恶于未萌，而起教于微眇，使民日迁善远罪而不自知也。孔子曰：“听讼吾犹人也，必也使无讼乎！”为人主计者，莫如先审取舍。取舍之极定于内，而安危之萌应于外矣。安者非一日而安也；危者非一日而危也，皆以积渐然，不可不察也。人主之所积，在其取舍。以礼义治之者，积礼义；以刑罚治之者，积刑罚。刑罚积而民怨背，礼义积而民和亲。故世主欲民之善同，而所以使民善者或异，或道之以德教，或殴之以法令。道之以德教者，德教洽而民气乐；殴之以法令者，法令极而民气哀。哀乐之感，祸福之应也。秦王欲尊宗庙而安子孙与汤、武同，然而汤、武广大其德，行六七百岁而不失；秦王治天下，十余岁则大败，此无他故矣，汤、武之定取舍审，而秦王之定取舍不审矣。夫天下，大器也。今人之置器，置诸安处则安，置诸危处则危。天下之情与器无以异，在天子之所置之。汤武置天下子仁、义、礼、乐而德泽洽，禽兽草木广裕，德被蛮貊四夷，累子孙数十世，此天下所共闻也，秦王置天下于法令、刑罚，德泽无一有，而怨毒盈于世，下憎恶之如仇仇，祸几及身，子孙诛绝，此天下所共见也。是非其明效大验耶以刑法与礼教层层比较，劝汉帝宜学周不宜学秦！人之言曰：“听言之道，必以其事观之，则言者莫敢妄言。”今或言礼谊之不如法令，教化之不如刑罚，人主胡不引殷、周、秦事以观之也？以上定取舍，重德教，太息之四，亦未揭明长太息字样。

人主之尊譬如堂，群臣如陛，众庶如地，故陛九级上级，等也。廉远地则堂高廉，侧隅也，陛无级，廉近地则堂卑。高者难攀，卑者易陵，理势然也。故古者圣王制为等列，内有公卿、大夫、士，外有公、侯、伯、子、男，然后有官师、小吏，延及庶人，等级分明，而天子加焉。故其尊不可及也。里谚曰：“欲投鼠而忌器”，此善喻也。鼠近于器，尚惮不投，恐伤其器，况于贵臣之近主乎？廉耻节礼以治君子，故有赐死而亡戮辱，是以黥鼻之罪不及大夫，以其离主上不远也。礼不敢齿君之路马，蹴其刍者有罚；见君之几杖则起，遭君之乘车则下，入正门则趋。君之宠臣，虽或有过，刑戮之罪，不加其身者，尊君之故也。此所以为主上豫远不敬也，所以体貌大臣而厉其节也。今自王侯三公之贵，皆天子之所改容而礼之也，古天子之所谓伯父、伯舅也。而今与众庶同黥、劓、髡、刖、笞、傌、弃市之法与骂同。然则堂不亡陛乎？被戮辱者，不泰迫乎？泰与太同。廉耻不行大臣，无乃握重权，大官而有徒隶亡耻之心乎？夫望夷之事，二世见当以重法者，投鼠而不忌器之习也。臣闻之履虽鲜，不加于枕；冠虽敝，不以苴履。夫尝已在贵宠之位，天子改容而礼之矣，吏民常俯伏以敬畏之矣。今而有过，帝令废之可也，退之可也，赐之死可也，灭之可也，若夫束缚之、系之，谓以长绳系之也，输之司寇，编之徒官。司寇、小吏詈骂笞之，殆非所以令众庶见也。夫卑贱者习知尊贵者之一旦吾亦乃可以加此也，非所以习天下也，非尊尊贵贵之化也。夫天子之所尝敬，众庶之所尝宠，死而死耳！贱人安宜得如此而顿辱之哉！豫让事中行之君，智伯伐而灭之，移事智伯，及赵灭智伯，豫让衅面吞炭，必报襄子，五起而不中。人问豫子，豫子曰：“中行众人畜我，我故众人事之；智伯国士遇我，我故国土报之。”故此一豫让也，反君事仇，行若狗彘，已而抗节致忠，行出乎列士，人主使然也。故主上遇其大臣，如遇犬马，彼将犬马自为也。如遇官徒，彼将官徒自为也。顽顿亡耻，奊胡结反诟亡节，廉耻不立，且不自好，苟若而可。故见利则逝，见便则夺。主上有败，则因而挺之矣！主上有患，则吾苟免而已，立而观之耳！有便吾身者，则欺卖而利之耳！人主将何便于此？群下至众，而主上至少也，所托材器职业者，萃于群下也，俱亡耻，俱苟安，则主上最病。故古者礼不及庶人，刑不至大夫，所以厉宠臣之节也。古者大臣有坐不廉而废者，不谓不廉，曰簠簠不饰；坐污秽淫乱、男女无别者，不曰污秽，曰帷薄不修；坐罢软不胜任者，不曰罢软，曰下官不职。故贵大臣定有其罪矣，犹未斥然正以呼之也，尚迁就而为之讳也是时丞相绛侯周勃，免就国。人有告勃谋反者，逮系长安狱，故贾生以此讥之。故其在大谴大何之域者，闻谴何，则自冠氂缨，盘水加剑，造请室而请罪耳。上不执缚系引而行也。其有中罪者，闻命而自弛，上不使人颈盭而加也。其有大罪者闻命则北面再拜，跪而自裁，上不使捽抑而刑之也。曰：“子大夫自有过耳，吾遇子有礼矣！”遇之有礼，故群臣自憙；婴以廉耻，故人矜节行。上设廉耻礼义以遇其臣，而臣不以节行报其上者，则非人类也！故化成俗定，则为人臣者，主耳忘身，国耳忘家，公耳忘私，利不苟就，害不苟去，唯义所在，上之化也。故父兄之臣，诚死宗庙；法度之臣，诚死社稷；辅义之臣，诚死君上；守圄扞敌之臣，诚死城廓封疆。故曰圣人有金城者，比物此志也。彼且为我死，故吾得与之俱生；彼且为我亡，故吾得与之俱存；夫将为我危，故吾得与之俱安夫犹彼也。《左传》“则夫致死焉”，亦谓彼致死也。顾行而忘利，守节而仗义，故可以托不御之权不御之权，谓全授以权柄，不复制御之也，可以寄六尺之孤，此厉廉耻、行礼谊之所致也。主上何丧焉！此之不为，而顾彼之久行。故曰可为长太息者，此也以上不挫辱大臣，太息之五。

### 点评

奏疏以汉人为极轨，而气势最盛、事理最显者，尤莫善于《治安策》。故千古奏议，推此篇为绝唱。可流涕者少一条，可长太息者少一条，《汉书》所载者，殆尚非贾子全文。贾生为此疏时，当在文帝七年，仅三十岁耳。于三代及秦治术无不贯彻，汉家中外政事无不通晓，盖有天授，非学所能几耳。

奏议以明白显豁、人人易晓为要。后世读此文者，疑其称名甚古，其用字甚雅，若仓卒不能解者。不知在汉时乃人人共称之名，人人惯用之字，即人人所能解也。即以称名而论，其称淮南、济北，如今日称端华、肃顺也；其称匈奴，如今日称英吉利也；其称淮阴侯、黥布、彭越、韩信、张敖、卢绾、陈豨六七公，犹今日称洪秀全、李秀成、石达开、张洛刑、苗沛霖、奤匪、回匪也；其称樊、郦、绛、灌，犹今日称江、塔、罗、李也；其称郡国，犹今日称府厅也；其称傅、相、丞、尉，犹今日称司、道、守、令也。又以用字而论，其用“厝”字，犹今日用“置”字也；其用“虖”字，犹今日用“乎”字也；其用“虑”字，犹今日用“大致”也；其用“执”字，犹今日用“势”字也，其用“亡”字，犹今日用“无”字也；其用“亶”字，犹今日用“但”字也。其用“几幸”，犹今日用“冀幸”也；其用“隃”字，犹今日用“逾”字也；其用“县”字，犹今日用“悬”字也。由此等以类推，则当日通称之名，通用之字，断无不共喻者。然则居今日而讲求奏章，亦用今日通称之名、通用之字，可矣。



