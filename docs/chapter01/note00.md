# 鸣原堂论文

## 序

绾地二三千里，官为尚书侍郎，兼古御史大夫中丞之号。跨州连郡，多者百余城，少或五六十县。监司、郡守、牧令、丞倅、杂职数百人，武弁自提镇以下，承命唯谨。赋税、刑狱、军谋、河工、盐漕、黜陟诸大政待之而决。又有宾从往来，属僚请谒，鸡鸣盥沐，整衣肃客，阍人持手版，第其先后，鱼贯雁行以进，更十余番犹未毕，则辞以他日。他日复如此。退则吏抱文书，右手及额，左手下至腹，且行且捧，媻姗而入。分公私新旧，错陈于几案之间。其紧要者，官乃审视而详裁之；例行者，略一訾省署行而已。故今之督抚大吏，凡夫敷陈入告之词，多倚办于幕友。其不能亲自吮毫构思者，势也。然而充斯选者，率用刑名家言，规规焉循例案，避处分，以文无害为事。即有勤求民隐，发愤为雄，破除一切拘束者，辄格于部议，而不能施行。盖奏疏之难于关善兼尽也如此。

我伯兄太傅文正公当显皇初政，以议大礼、谏圣德诸疏，忠谠闻天下。及执兵符，开幕府于东南。东南之硕儒名彦、博辩洽闻之士，皆礼罗而珍储之。其达者，洊膺将相，勋伐烂然，次亦以文学称著于时。夫以宏通淹雅之才，论时政之得失，料军情之胜负，出之以沉思眇虑，申之以修饰润色。固无患其言之不工，意之不谐也。然公或初善之而卒易之，字点句窜，十不存一，岂与夫冥搜幽抉、憔悴专精之士，较胜负于文字哉？盖才者，天所赋也；识者，练而精者也。人之聪明才力不甚相远，天下事变之来，往往出于智慧，思虑之所不及，惟历事久者能守义理之常，以待时势之变。故公之奏疏不为大喜过美之词，亦不为忧怵无聊之语。其论贼势兴衰，中外大局，一切将然未然之事，若烛照龟卜，不失毫发，而谦谦冲挹，若不敢决其必然，而其后卒无不然，岂非识之加人一等哉？

国荃少侍公京邸，从而问学；壮岁展转兵间，随公驰逐江西、江南诸行省。赖圣天子威德，大功告蒇，兄弟荷蒙殊宠，惴惴焉惧以不才致罪戾，乞身归里。公虑其昧所择也，选古今名臣奏疏若干首，细批详评，命之曰《呜原堂论文》。国荃受而读之。盖人臣立言之体，与公平生得力之所在，略备于此。今岁王君鼎丞来湘，编公遗书，因出此篇，属其校雠付梓。国荃行老矣，自惭荒谫，无补于时，追念往时，与公从事于惊涛骇浪之中，出万死不顾一生之计，以争尺寸之土，曾不计后此尚有安闲之一日。今海内义安，公以考终。国荃亦得养疴林下，优游暇豫，与二三故旧联樽酒文字之欢，盖非始念所及。此后之读公书者，知其人，论其世，其必低徊往复而叹公之文章、德业与身世遭逢，为均不可及云。同治十二年九月湘乡曾国荃叙。

## 后序

右《鸣原堂论文》两卷，吾师湘乡曾文正公选汉唐已来迄于国朝名臣奏疏十七首。论述义法，以诒其弟沅甫宫保者。宫保出示定安，命校雠刊之。

叙曰：三代以上，人臣告诫其君，如禹、皋、伊、傅、周、召之所作，载在《尚书》。尚已！彼皆圣贤之徒，体道深而更事久，其陈义甚高，而可见诸施行。其指斥甚直，而必出之和平渊懿，不为危言悚论，诡激抵触之辞。其托意甚幽邃，而使读者易晓。其切于世情，而达于时变也，仍必原本道德，不为一切苟且侥幸之计。至于《春秋》内外传所录讦谟谠言，笃厚深美，犹有训诰遗意。下逮战国士，或为廋词隐语，讥讪笑詈。耸撼炫骇，同于俳优。其不幸者，触怒人主，身蹈大戮，祸綦烈矣！说亦稍戆焉。自兹以降，敷陈之道约分两途，儒者拘牵文义，喜谈上古，致君必曰尧舜，礼乐必俟百年，井田、封建、学校之制，累牍而不烦，世主习闻其迂，则以为老生常谈而厌薄之。而才智之士，度时君之所能行，揣摩迎合以售其纵横富强之术，往往辄验，天下稍骛于功利矣。

若夫汉之贾谊、唐之陆贽、宋之苏轼，陈善责难累数万言，论是非则持其平，讲制度则求其当，达闾阎颠连之隐状，显军中倚伏之秘谋，高而不戾于今，卑而不违夫古，岂非敷奏之极轨哉？善乎！公之论文也，曰：“必其平日读书学道，深造有得，实有诸已，而后献诸君。又必熟于前代事迹，本朝掌故，乃为典雅。”呜呼！斯言尽之矣！

公所为奏疏若干卷，其佳篇传播人间，士大夫多能举其词。所选《经史百家杂钞》二十六卷，另刊行世。是书卷帙不多，盖犹黄河之滥觞耳。然苟循河而东，乘秋水、驾巨筏以望于北海，洋洋乎包天地而含古今，岂不更为宇宙大观也哉！同治十二年九月，门人东湖王定安叙于长沙寓斋。

##序目

《棠棣》为燕兄弟之诗，《小宛》为兄弟相戒以免祸之诗，而皆以脊令起兴。盖脊令之性最急，其用情最切。故《棠棣》以喻急难之谊；而《小宛》以喻征迈努力之忱。余久困兵间，温甫沅浦两弟之从军，其初皆因急难而来。沅浦坚忍果挚，遂成大功，余用是获免于戾。因与沅弟常以暇逸相诚，期于夙兴夜寐，无忝所生。爰取两诗脊令之旨，名其堂曰“鸣原堂”云。曾国藩记。