##刘向／极谏外家封事

### 原文

臣闻人君莫不欲安，然而常危；莫不欲存，然而常亡：失御臣之术也。夫大臣操权柄，持国政，未有不为害者也。昔晋有六卿，齐有田、崔，卫有孙、宁，鲁有季、孟，常掌国事，世执朝柄，终后田氏取齐，六卿分晋，崔杼弑其君光，孙林父、宁殖出其君衍，弑其君剽，季氏八佾舞于庭，三家者以雍彻，并专国政，卒逐昭公，周大夫尹氏管朝政事，浊乱王室，子朝、子猛更立，连年乃定。故《经》曰：“王室乱。”又曰：“尹氏弑王子克。”甚之也。《春秋》举成败，录祸福，如此类甚众，皆阴盛而阳微。下失臣道之所致也。故《书》曰：“臣之有作威作福，害于而家，凶于而国。”孔子曰：“禄去公室，政逮大夫，危亡之兆。”

秦昭王舅穰侯及泾阳华阳君，专国擅势，上假太后之威。三人者，权重于昭王，家富于秦国。国甚危殆，赖寤范睢之言，而秦复存。二世委任赵高，专权自恣，壅蔽大臣，终有阎乐、望夷之祸，秦遂以亡。近事不远，即汉所代也。汉兴，诸吕无道，擅相尊王。吕产、吕禄席太后之宠，据将相之位，兼南北军之众，拥梁、赵王之尊，骄盈无厌，欲危刘氏，赖忠正大臣绛侯、朱虚侯等竭诚尽节，以诛灭之，然后刘氏复安。以上历数权臣害国，而以吕氏之乱引出王氏。今王氏一姓，乘朱轮华毂者二十三人，青紫貂蝉，充盈幄内，鱼鳞左右。大将军秉事用权，五侯骄奢僭盛，并作威福，击断目恣，行污而寄治污，乱也，寄亦托也，行本污乱而托为澄治，身私而托公。依东宫之尊，假甥舅之亲，以为威重。尚书、九卿、州牧、郡守皆出其门。管执枢机，朋党比周。称誉者登进，忤恨者诛伤，游谈者助之说，执政者为之言。排摈宗室，孤弱公族。其有智能者，尤非毁而不进。远绝宗室之任，不令得给事朝省，恐其与己分权；数称燕王盖主以疑上心，避讳吕霍而不肯称。内有管、蔡之萌，外假周公之论。兄弟据重，宗族磐互，历上古至秦汉，外戚僭贵，未有如王氏者也。虽周皇父、秦穰侯、汉武安、吕、霍、上官之属，皆不及也。以上极言王氏僭盛。

物盛必有非常之变先见，为其人征象。孝昭帝时，冠石立于泰山，仆柳起于上林，而孝宣帝即位。今王氏先祖坟墓在济南者，其梓柱生枝叶，扶疏上出屋，根垂地中垂当作臿，臿与插同。虽立石起柳，无以过此之明也指明梓柱之征，果为王氏篡汉之兆。向之忠直出于至诚，故其道可以前知。读至王、刘不并立等语，至今如睹其涕泣之状。如闻其呜咽之声。事势不两大，王氏与刘氏亦且不并立，如下有泰山之安，则上有累卵之危。陛下为人子孙，守持宗庙，而令国祚移于外亲，降为皂隶。纵不为身，奈宗庙何？妇人内夫家，外父母家，此亦非皇太后之福也。以上言王氏安则刘氏危。孝宣皇帝不与舅平昌乐昌侯权，所以全安之也。夫明者，起福于无形，销患于未然，宜发明诏、吐德音。援近宗室，亲而纳信；黜远外戚，毋授以政，皆罢令就第，以则效先帝之所行，厚安外戚，全其宗族，诚东宫之意，外家之福也。王氏永存，保其爵禄；刘氏常安，不失社稷。所以褒睦外内之姓，子子孙孙无疆之计也。如不行此策，田氏复见于今，六卿必起于汉，为后嗣忧，昭昭甚明，不可不深图，不可不早虑！《易》曰：“君不密，则失臣；臣不密，则失身；几事不密，则害成。”惟陛下深留圣思，审固几密，览往事之戒，以折中取信，居万安之实，用保宗庙。久承皇太后，天下幸甚！

### 点评

奏疏惟西汉之文，冠绝古今。西汉前推贾、晁，后推匡、刘。贾、晁以才胜，匡、刘以学胜，此人人共知者也。余尤好刘子政忠爱之忱，若有所甚不得已于中者，足以贯三光而通神明。是故识精而不炫，气盛而不矜，料王氏之必篡，思有以早为之所，而又无诛灭王氏之意。宅心平实，指事确凿，皆本忠爱二字，弥纶周浃而出。吾辈欲师其文章，先师其心术，根本固则枝叶自茂矣。



