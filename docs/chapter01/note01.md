##匡衡／戒妃匹劝经学威仪之则疏

###缘起

《汉书》云“成帝即位，衡上疏戒妃匹劝经学威仪之则”，是分为三事也。姚选《古文辞类纂》题云《戒妃匹劝经学疏》，则漏末一事矣。兹题从《汉书》。

### 原文

陛下秉至孝，哀伤思慕，不绝于心，未有游虞弋射之宴，诚隆于慎终追远，无穷已也。窃愿陛下虽圣性得之，犹复加圣心焉。《诗》云：“茕茕在疚”，言成王丧毕思慕，意气未能平也。盖所以就文武之业，崇大化之本也以上总起。

臣又闻之师曰：“妃匹之际，生民之始，万物之原，婚姻之礼正，然后品物遂，而天命全。”孔子论《诗》，以《关雎》为始。言太上昔民之父母，后夫人之行，不侔夫天地，则无以奉神灵之统，而理万物之宜。故《诗》曰：“窈窕淑女，君子好仇。”言能致其贞淑，不贰其操。情欲之感，无介乎容仪；宴私之意，不形乎动静；夫然后可以配至尊而为宗庙主。此纲纪之首，王化之端也。自上世以来，三代兴废，未有不由此者也。愿陛下详览得失盛衰之效，以定大基。采有德，戒声色，近严敬，远技能以上戒妃匹。

窃见圣德纯茂，专精诗书，好乐无厌。臣衡才驽，无以辅相善义，宣扬德音。臣闻六经者，圣人所以统天地之心，著善恶之归，明吉凶之分，通人道之正，使不悖于其本性者也。故审六艺之指，则天人之理，可得而和。草木昆虫，可得而育。此永永不易之道也。及《论语》，《孝经》，圣人言行之要，宜究其意以上劝经学。

臣又闻圣王之自为动静周旋，奉天承亲，临朝飨臣，物有节文，以章人伦。盖钦翼祗粟，事天之容也；温恭敬逊，承亲之礼也；正躬严恪，临众之仪也；嘉惠和悦，飨下之颜也。举错动作，物遵其仪。故形为仁义，动为法则。孔子曰：“德义可尊，容止可观，进退可度，以临其民。是以其民畏而爱之，则而象之。”《大雅》云：“敬慎威仪，惟民之则。”诸侯正月朝觐天子，天子惟道德昭穆穆以视之。又观以礼乐，飨醴乃归。故万国莫不获赐祉福，蒙化而成俗。今正月初幸路寝，临朝贺，置酒以飨万方。《传》曰：“君子慎始。”愿陛下留神动静之节，使群下得望盛德休光，以立基桢，天下幸甚以上威仪之则。

三代以下陈奏君上之文，当以此篇及诸葛公《出师表》为冠。渊懿笃厚，直与《六经》同风，如“情欲之感，无介于仪容；宴私之意，不形乎动静”等句，朱子取以入《诗经集传》，盖其立言为有本矣。

### 点评

此等奏议，固非后世所能几及，然须观其陈义之高远，着语之不苟，乃能平躁心而去浮词。



