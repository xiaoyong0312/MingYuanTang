##方苞／请矫除积习兴起人材札子

###缘起

此疏为乾隆二年所上，公年七十矣。公以康熙三十八年举于乡，四十五年成进士，时年三十九岁，因闻母病，未应殿试而归。五十年以戴名世之案被逮入京，下狱。五十二年出狱，召入南书房。雍正间屡迁至内阁学士。乾隆二年擢礼部右侍郎，上此疏。

###原文

臣闻人臣之义，国尔忘家，君尔忘身。士大夫敦尚气节，东汉以后，惟前明为盛。居官而致富厚，则朝士避之若浼，乡里皆以为羞。至论大事，击权奸，则大臣多以去就争。台谏之官，朝受廷杖，谏疏夕具，连名继进。至魏忠贤播恶，自公卿以及庶官，甘流窜，捐腰领，受锥凿炮烙之毒而不悔者，踵相接也。虽曰激于意气，然亦不可谓非忠孝之实心矣！惟其如是，故正、嘉以后，国政傎于上，而臣节砥于下，赖以维持而不至乱亡者，尚百有余年。以上言前明气节之盛。臣窃见本朝敬礼大臣，优恤庶官，远过于前明，而公卿大臣抗节效忠者，寥寥可数。士大夫之气习风声，则远不逮也。



臣少游四方，所至辄问守土之吏之为民利病者，无何而大病于民者，已列荐章矣，民所爱戴者多因事罢黜矣。叩其故，则曰，此富人也；非然，则督抚之亲戚故旧也，非然，则善于趋承诡法逢迎者也。其罢黜者，则以某事忤某上官耳。间有贪残而被劾，循良而得举者，则督抚两司中必有贤者焉，而亦寥寥可数矣。以上言外官之积习。至于九卿乃九牧之倡，万官庶事之枢纽也，督抚台垣之条奏特下九卿，必国体民生所系。犹叩树本，百枝皆动，而可或有差忒乎？以臣所闻见，凡下廷议，其为督抚所奏请，则众皆曰，此某部某长官所交好也。或上方向用，未敢驳正也。已而议上，则果谓宜从矣。其为科道所条奏，则众皆曰，原议某所建也，其事某某所不利也。已而议上，则果谓必不可从矣。科道条奏，部议驳斥者多，此风后来更甚。同官中即有持正而力争，各部院即有心知其非，不肯画题者，而其议之上达自若也。其保举僚属，半出私意，亦不异于外吏，但逼近辇毂，耳目众著，出于公道者，尚可参半耳。以上言京官之积习。是以圣祖仁皇帝中年以后，灼知此弊，刑诛流锢，以惩奸贪，拔擢矜全，以劝廉吏，而亲信清公朴实之人。世祖宪皇帝敬承此意，极力廓清，宵旰孜孜，惟务发外吏之欺蒙，破在廷之结习。十余年间，少知畏法而终未革心，盖由营私附势之习深，而正直公忠之人少也。我皇上至诚恻怛，谆谆开谕，可谓深切著明矣。而特旨荐举，服在大僚，尚或引用富人以便身家，在外督抚，多以报荒为难，而州县又以匿荒为自安之计。其有不肖者，每遭岁歉，转日夜征比，以迫蹙贫民，冀邀蠲免，因缘为利。此风不改，则皇上日夜忧勤于上，而治教禁令不能不堕坏于冥昧之中，尚安望百度之皆厘，实德之及下乎？以上言三圣整顿而积习未革。



臣伏读三年中前后谕旨，于臣所陈之积弊，亦既洞晰于圣心，而思有以矫革之矣。然所以矫革之者，则有本统焉。文武之政，非其人犹莫举，而知人则哲，帝尧犹难之。治道之兴，必内而六部、都察院，各得忠诚无私，深识治体者两三人，然后可以检制僚属，而防胥吏之奸欺。外而督抚两司，每省必得公正无欲，通达事理者四三人，然后可董率道府，辨察州县，以切究生民之利病。能如此者，乃有才、有识、有守而几于有德者也，虽数人、十数人不易得，况一旦而得数十人哉？然不如是，终不可以兴遭而致治。孟子云；“犹七年之病，求三年之艾也。”自古圣君贤主，未尝借才于异代，亦惟我皇上勤心以察之，依类以求之，按实积久以磨砻之，信赏必罚以劝惩之而已。以上言为政在于得人，知人之道有四端。

所谓勤心以察之者，一则明辨部议会议是非之实也。凡一事之兴废，其利害常伏于数传之后，故虽周公之圣，犹有仰而思之，夜以继日而未得者，况庸常之人，杂以私意而揣磨瞻徇乎？而奸邪文法之吏，每能巧饰偏辞，变乱是非，言之凿凿，使观者难辨。孔子所以恶佞之乱义，恶利口之覆邦家也。是以唐宋以来，凡廷议皆以宰相断决之，以学士参议之，以给事中驳正之。自明中叶以后，奸相擅权，毒流天下。圣祖仁皇帝时，亦有以招权笼贿家累巨万者，赖圣明刚断，同时罢黜；而自是以后，洁已自好者皆以避权为安。内阁拟票虽有两签，从未有摘发部议之非而奏请改议者。古者御史之外，别设给事中专驳宰相成议，上及诏旨；而南宋以后，旧典寝废，以故朱子屡叹之。以臣所闻见，圣祖仁皇帝、世祖宪皇帝暨我皇上，时有尽屏廷议而独断其行止者，命下必大服众心。故臣愚以为凡部议会议有关于国体民生者，勿遽批发，必再三寻览，以究其事理之虚实、意见之公私，微有所疑，必召平时圣心素信其忠诚无私、通达事理者，尽屏左右，每人而独问之。参伍众说，然后内断于圣心。此即虞舜好问好察、以辅其惟精惟一之学，而孔子所叹为大智也。臣伏见皇上于部议从者十九，于九卿两议大抵从其列名众多者，道路之口颇有未协。圣心如天，或以为主议者众，必人心所同，而不知其实乃本部一二人之私意，或九卿中一二人之偏见，怯懦瞻徇者明知其非而不敢辨也。右勤察部议会议。

抑又闻用人之道，惟知之为难。凡人之智识，必叩之而后知，其材勇，必试之而后见；其忠邪诚伪，必久与之习而后得其真。太公望，文王之师也，武王用之，犹反复穷究，相与问答者凡数万言。管夷吾，齐国之望，鲍叔牙所深知也，桓公用之，犹每事咨度，相与问答者凡数万言。武王问太公之语见《六韬》。桓公问管仲之语见《管子》。各数万言。方今四海九州，万事百度，皆总归于六部，而决于卿贰五六人。每日文书到部，最少一二百件，苟一事之失其理，则奸心必滋于蠹吏，实害必被于兵民。此即五六人皆至公至明，虚己和衷，日夜讲求，尚虑其有失误，而我皇上于六部卿贰中，灼知其才识，深信其忠诚者，凡几人乎？古圣王用人惟己，必先劳于求贤。臣伏愿皇上惟盛暑严寒宜安养圣躬，不可过劳，外此少有余闲，即延见廷臣。凡六部、都察院奏事，披览之下，微有所疑，即召见问讯，使各陈所见。听其言语，则明昧可知矣；观其气象，察其精神，则公正私曲，大略可见矣。即有利口而饰为抗直，邪媚而貌类恪恭者，以我皇上之至诚至明，久与之习，必有呈露于几微而不能自掩者矣。其余京堂科道，条陈屡合事理、翰林敷奏深当圣心者，亦宜慎选其人，俾轮班侍直，事有疑难，随时召问，以习察其志行，而剂度其材能。至于大僚中已为我皇上所深信者，尤宜朝夕燕见，与议论天下之事，以穷究其底蕴。右勤察部院堂宫。果能忠诚无私而又通达事理，则于同官百吏皆能助皇上以检察而得其实矣。以上勤心以察之。



所谓依类以求之者。天下惟君子与小人，性情、心术如冰炭之不相入。小人所悦，必谀佞侧媚者，虽有才智，而为国患更深。朴直清慎者，虽无才智，尚可奉公守法，竭力自效。是以周公《立政》之篇所三致意者，惟勿用人而求吉士，以劢相国家而已。所谓人，谀佞侧媚而有才智者也；所谓劢相朴直清正之士，虽才智不足而率作策励，尚可以有辅于庶政也。自古有君子而误信小人者，断无小人而能进君子者。故求贤之道，必以其类为招。保举旧例，临时按品秩资格，俾各举一二人。法本无愆，而人多难信。我皇上于在内之九卿，在外之督抚，深信其忠诚无欲者，必各有数人。伏愿特下密旨，命尽举所知而别其材之所宜，然后考复试验，而次第用之，比之按资格以泛举者，必为得实，而听请托、利身家之结习，不禁而自除矣。以上依类以求之。

所谓切实积久以磨砻者，自汉唐以后，虽仍六官之名，而职事多非周官之旧矣。而就今功令所宜秉承者，则吏部之职，非独按籍呼名、循例黜陟也，其实在使请嘱者望风而自止，巧法者百变而难欺。户部之职，非独谨守管钥、会计、出纳也，其实在明于万货滋殖之源，生民实耗之本。礼部虽奉行旧典，而事有特举，必当酌古准今，可为后法，且寅清端直，无玷其官。兵部之实，在戢将校之骄气，以绥靖兵民，消祸变于无形，以折冲万里。此段立论太高，多不切于事实。今之兵部与将校并不相接，何能戢其骄气？刑部之实，在时情罪之宽严，以砥维风教；辨四方之伪狱，以震慑职司。工部之实，在识海内山川之形势，以知疏凿之宜；核水土人功之等差，以定工程之度。至于都察院之设，本以肃朝廷之纲纪，儆百吏之官常，劾中外文武之不法，而自副都御史郭琇排击要人以后郭琇参劾明珠，名震中外，五十年来未闻力争国家之大事，斥指大吏之非人者，不过掌行过文书而已，然则此职盖几于虚旷矣。伏愿我皇上于部院卿贰，必慎简忠诚，而以明达者佐之。辨其材之所宜，而各责之以实，使日夜奋励其僚属，而随时以进退之，则中材以上，咸自矜奋，数年以来公正之风可作，而练达事理者亦渐多矣。以上切实积久以磨砻之。



所谓信赏必罚以惩劝者。凡中人之志行，多以奖进激励而成。平时主部议者不过正卿中一二人，主会议者不过九卿中皇上所向用之数人，顺从缄默者长得自安，据理直言者必遭忌嫉，积习为常，所以靡靡日趋于瞻徇，而非果竟无人也。倘我皇上时时延见，一一考验，忠诚者笃信之，明达者褒嘉之，怀私者废斥之，庸昧者退罢之，则旬岁之间，勃然而兴起矣。世宗宪皇帝于大计保举之员，赃罪败露，督抚降调，司道革职，条例甚严，而奉行不实。惟奉特旨，独举一人者降调甚多，而督抚司道之计典无闻焉。盖以所举众多，不能尽诘，而姑从宽贷耳。用此，赂请阴行，举劾颠倒，无所顾忌。若一依雍正六年定例，执法不移，则孰敢徇私任意以自累乎？自耗羡归公以后以下言州县及京官资给宜优，与本段信赏必罚之意不相联贯，州县之繁剧者，养廉至千数百金，犹不足延幕客、办公事。在内诸司虽蒙加俸一倍，犹不足以僦屋，赁仆、秣马、供车。伏愿通计天下之耗羡，及经赋所余，详加筹画，必使州县得备其公事，诸司得赡其身家，然后一犯赃私，严法不贷。其声绩显著者，则时赐金帛、进爵秩而使久于其任。如此则凡为吏者，皆得俯仰宽然，洁己以奉公，孰肯苟且行私，以自取终身之坠陷乎？以上信赏必罚以惩劝之。信能行此四者，则忠良有恃以不恐，奸邪有术而难施，中外大臣日夜孜孜，以进贤退不肖为己任，庶司百吏皆知奉公守法，洁己爱民之为安。数年之后，众正盈廷，官守经法，民无幸心，虽大艰猝投，无难共济，而况举先王足民之大经，布前代屡验之良法，尚何虑其阻挠废格，纵私生事以扰民乎？至于民食既足，则当渐为礼俗之防；官常既修，则当实讲教士之法，内治既定，则兴屯卫于边关，设军田于内地，使精神可以折冲。立制防于海峤，谨治教于苗疆，使患消于未兆。皆宜次第修举，而臣不敢以为言。诚以积习不除，人材不足，官常不立，则为之而必不可成，成之而必不可久也。

凡所陈奏，皆臣五十年来所耳闻目见，确知其状不得不入告圣明者。臣老矣，生世无几时，如以臣言为可用，伏望留臣此折以验群情，以考治法，时复赐览。如用臣言而无利于民，无益于国，虽臣死之后，尚可夺臣之爵命，播臣之过言，以示惩责也。味死上陈，不胜悚息瞻企之至，谨奏。

### 点评

望溪先生古文辞为国家二百余年之冠，学者久无异辞，即其经术之湛深，八股文之雄厚，亦不愧为一代大儒。虽乾嘉以来汉学诸家百方攻击，曾无损于毫末。惟其经世之学，持论太高，当时同志诸老，自朱文端、杨文定数人外，多见谓迂阔而不近人情。此疏阅历极深，四条皆确实可行；而文气深厚，则国朝奏议中所罕见。沅甫生平笃慕望溪，尝欲疏请从祀孔庙，盖将奉为依归。昔望溪于乾隆初请以汤文正从祀圣庙，未蒙俞允。厥后道光三年，汤公果袝祀圣庙。而望溪之志行几与汤公相伯仲，跻之两庑，殆无愧色。沅甫知取法乎上，或亦慨然睎古而恩齐欤？

