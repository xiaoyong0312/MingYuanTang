##刘安／谏伐闽越书

### 原文

汉武帝初，闽越发兵击南越，南越上书告急。帝谴两将军将兵诛闽越，淮南王刘安上书谏之。

陛下临天下，布德施惠。缓刑罚，薄赋敛，哀鳏寡，恤孤独，养耆老，振匮乏。盛德上隆，和泽下洽。近者亲附，远者怀德。天下摄然，人安其生摄者，收敛之意。摄然，犹安然也。自以没身不见兵革。今闻有司举兵，将以诛越，臣安窃为陛下重之。越，方外之地，劗发文身之民也，劗，古翦字不可以冠带之国法度理也。自三代之盛，胡越不与受正朔，非强弗能服；威弗能制也。以为不居之地，不牧之民，不足以烦中国也。故古者封内甸服，封外侯服，侯卫宾服，蛮夷要服，戎狄荒服，远近异势也。自汉初定以来，七十二年，吴越人相攻击者，不可胜数，然天子未尝举兵而入其地也。臣闻：越非有城郭邑里也，处溪谷之间，篁竹之中，习于水斗，便于用舟。地深昧而多水险，中国之人，不知其势阻而人其地，虽百不当其一。得其地不可郡县也，攻之不可暴取也。以地图察其山川要塞，相去不过寸数，而间独数百千里，阻险林丛，弗能尽著，视之若易，行之实难。天下赖宗庙之灵，方内大宁，戴白之老，不见兵革。民得夫妇相守，父子相保，陛下之德也。越人名为藩臣，贡酎之奉，不输大内；一卒之用，不给上事。自相攻击，而陛下发兵救之，是反以中国而劳蛮夷也。且越人愚戆轻薄，负约反复，其不用天子之法度，非一日之积也。一不奉诏，举兵诛之，臣恐后兵革无时得息也。以上言闽越不宜用兵。

间者数年，岁比不登，民待卖爵赘子，以接衣食。赖陛下德泽赈救之，得毋转死沟壑。四年不登，五年复蝗，民生未复。今发兵行数十里，资衣粮，入越地，舆轿而喻领领即岭字，自贵州、广西、广东、福建、浙东皆共此岭。古岭内为中国，岭外为百越。今之岭内为湖南、江西、浙西三省，岭外则黔、广、闽、浙五省，拕舟而入水，行数百千里，夹以深林丛竹，水道上下击石。林中多蝮蛇、猛兽。夏月暑时，呕泄霍乱之病相随属也，曾未施兵接刃，死伤者必众矣。前时南海王反，陛下、先臣使将军间忌将兵击之先臣，淮南厉王长也。安之父，故称先臣。间忌，人姓名也。以其军降，处之上淦，后复反。会天暑多雨，楼船卒水居击棹，未战而病死者过半。亲老涕泣，孤子啼号，破家散业，迎尸千里之外，裹骸骨而归。悲哀之气，数年不息，长老至今以为记。曾未入其地，而祸已至此矣！臣闻军旅之后，必有凶年。言民各以其愁苦之气，薄阴阳之和，感天地之精，而灾气为之生也。陛下德配天地，明象日月，恩至禽兽，泽及草木。一人有饥寒，不终其天年而死者，为之凄怆于心。今方内无狗吠之警，而使陛下甲卒死亡，暴露中原，沾渍山谷暴露，谓骨。沾渍，谓血也。边境之民为之早闭晏开，晁不及夕晁同朝。臣安窃为陛下重之！以上言军士逾领死亡必多。

不习南方地形者，多以越为人众兵强，能难边城能难边城，谓能为难也。淮南全盛之时，多为边吏。臣窃闻之，与中国异。限以高山，人迹所绝，车道不通，天地所以隔内外也。其入中国，必下领水今湖南之郴州河，江西之赣州河，皆领水也。此领水当指建昌河、广信河言之。故下文言至余千界中。领水之山峭峻，漂石破舟，不可以大船载食粮下也。越人欲为变，必先田余千界中、积食粮乃入。伐材治船，边城守候诚谨。越人有入伐材者，辄收捕焚其积聚。虽百越奈边城何？且越人绵力薄材，不能陆战，又无车骑弓弩之用。然而不可入者，以保地险，而中国之人不能其水土也不能即不耐也，犹今言不服水土。臣闻越甲卒不下数十万，所以入之，五倍乃足，挽车奉饷者不在其中。南方暑湿，近夏瘅热，暴露水居，蝮蛇蠚生蠚，音壑，毒也。疾疠多作，兵未血刃，而病死者十二三。虽举越国而虏之，不足以偿所亡。臣闻道路言，闽越王弟甲弑而杀之，甲以诛死，其民未有所属，陛下若欲来内来，同徕。内，同纳。谓招徕、收纳之也，处之中国，使重臣临存，施德垂赏以招致之，此必携幼扶老以归圣德。若陛下无所用之，则继其绝世，存其亡国，建其王侯，以为畜越。此必委质为藩臣，世共贡职。陛下以方寸之印，丈二之组，镇抚方外，不劳一卒，不顿一戟，而威德并行。以上言越人易防，且可就抚。

今以兵入其地，此必震恐，以有司为欲屠灭之也，必雉兔逃入山林险阻雉兔逃，谓如雉兔之惊而逃也，背而去之，则复相群聚；留而守之，历岁经年，则士卒罢倦，食粮乏绝，男子不得耕稼树种，妇人不得纺绩织纴，丁壮从军，老弱转饷，居者无食，行者无粮。民苦兵事，逃亡者必众；随而诛之，不可胜尽，盗贼必起。臣闻长老言，秦之时尝使尉屠睢击越尉、官也，屠睢，姓名也。又使监录凿渠通道监，官也，禄，名也。越人逃入深山林丛，不可得攻。留军屯守空地，旷日持久，士卒劳倦，越乃出击之，秦兵大破，乃发适戍以备之。当此之时，内外骚动，百姓靡敝，行者不还，往者莫及，皆不聊生。亡逃相从，群为盗贼。于是山东之难始兴山东之难，谓秦二世时陈涉等作难，皆在太行山以东也。此老子所谓“师之所处，荆棘生之”者也。兵者，凶事。一方有急，四面皆从。臣恐变故之生，奸邪之作，由此始也！《周易》曰：“高宗伐鬼方，三年而克之。”鬼方，小蛮夷。高宗，殷之盛天子也。以盛天子伐小蛮夷，三年而后克，言用兵之不可不重也。臣闻天子之兵，有征而无战。言莫敢校也。如使越人蒙死徼幸蒙死，犹冒死也。徼幸，越人自知不能胜中国而徼求幸胜也，以逆执事之颜行文颍曰：颜行，犹雁行。鼐案：信陵君书请为天下雁行顿刃。雁行者，相连而进。顿刃乃是居前当锋刃也。颜行者：颜者，额颡，居前；行者，若额然，与雁行义异，厮舆之卒，有一不备而归者，虽得越王之首，臣犹窃为大汉羞之！以上言伐越之害。

陛下以四海为境，九州为家，八薮为囿，江汉为池，生民之属，皆为臣妾。人徒之众，足以奉千官之供；租税之收，足以给乘舆之御。玩心神明，秉执圣道，负黼依，凭玉几，南面而听断，号令天下，四海之内莫不响应。陛下垂德惠以覆露之，使元元之民，安生乐业，则泽被万世，传之子孙，施之无穷，天下之安，犹泰山而四维之也。夷狄之地，何足以为一日之间，而烦汗马之劳乎？《诗》云“王犹允塞，徐方既来”，言王道甚大，远方怀之也。臣闻之农夫劳而君子养焉，愚者言而智者择焉。臣安幸得为陛下守藩，以身为障蔽，人臣之任也。边境有警，爱身之死而不毕其愚，非忠臣也。臣安窃恐将吏之以十万之师，为一使之任也。一使人便可镇抚闽越，何必以十万之师，仅代一使之任乎？以上言以德怀远，不必用兵。

###点评

淮南王安收养文士，著《淮南子》，亦犹吕不韦好客养士，著《吕览》一书也。此篇盖亦八公辈所为，陈义甚高，擒辞居要，无《淮南子》冗蔓之弊，而精警处相似。班史以载入《严助传》中，与主父偃、徐乐、严安、贾捐之诸篇并列，以见务广穷兵之害，均为有国者所当深鉴。后世如苏子瞻《张代方平谏用兵书》亦可与此篇方轨并驾。

